این مطلب رو سه چهار سال پیش توی یه کتاب کنکور خوندم. دیدم جالبه گفتم بذارم فیض ببرید.
فرض کنید یک روز شنبه صبح از طریق پست، نامه‌ای دریافت می‌کنید که در آن شرکتی که با آن آشنایی ندارید، بیان می‌کند که این شرکت پیش‌بینی‌های مربوط به بازار سهام را با قیمت بالایی می‌فروشد. برای آنکه توانایی شرکت را در پیش‌بینی نشان دهد، پیش‌بینی می‌کند که سهام خاصی یا پورتفولیوی خاصی در یکی دو هفته‌ی آینده افزایش خواهد یافت. شما به این نامه پاسخ نخواهید داد، ولی بازار سهام را زیر نظر خواهید داشت و توجه می‌کنید که پیش‌بینی شرکت درست است. در روز شنبه بعدی نامه‌ی دیگری از همان شرکت با پیش‌بینی دیگری دریافت می‌کنید، در این پیش‌بینی بیان می‌شود که سهام بخصوصی در هفته‌ی آینده نزول خواهد کرد. مجددا این پیش‌بینی‌ها درست از آب در می‌آید.
این کار برای 7 هفته تکرار می‌شود. هر روز شنبه، نامه‌ای از شرکت دریافت می‌کنید که طی آن هر یک از این 7 پیش‌بینی درست خواهند بود. در روز شنبه‌ی هفته‌ی هشتم نامه‌ی دیگری دریافت می‌کنید. این نامه بیان می‌کند به ازای مبلغ بالایی، شرکت پیش‌بینی دیگری فراهم خواهد کرد که برای آن شما می‌توانید احتمالا پول خوبی از بازار سهام به دست آورید. چگونه باید به این نامه پاسخ داد؟
چون شرکت 7 پیش‌بینی صحیح انجام داده است، به نظر می‌رسد که باید اطلاعات خاصی درباره‌ی بازار سهام داشته باشد و صرفا حدس نمی‌زند. به هر حال احتمال درست بودن حدس‌ها درباره‌ی برآمدهای 7 پرتاب یک سکه‌ی همگن فقط برابر با 0.008 است. بنابراین اگر این شرکت فقط به حدس متوسل می‌شد با احتمال کمتر از 0.01 می‌توانست هر 7 نتیجه را به درستی پیش‌بینی کند.
سفسطه‌ای که در اینجا رخ داده است آن است که شما ممکن است فقط نتیجه‌ی تعداد کمی از پیش‌بینی‌هایی که این شرکت در طول 7 هفته انجام داده است، دیده باشید. فرض کنید برای مثال این شرکت برنامه‌ی خود را برای 2 به توان 7 = 128 مشتری شروع کرده باشد. در اولین شنبه این شرکت برای نیمی از مشتری‌ها افزایش سهام را پیش‌بینی می‌کند و برای نیمی دیگر کاهش سهام را، در شنبه‌ی دوم این شرکت ممکن است با 64 مشتری که پیش‌بینی او برای آن‌ها درست بوده است مکاتبه کند و مجددا برای نیمی از مشتری‌ها نوعی پیش‌بینی را ارسال می‌کند و برای نیم دیگر خلاف این پیش‌بینی را. در پایان هفته‌ی هفتم، شرکت (که فقط شامل یک نفر با یک دستگاه تایپ است) لزوما یک مشتری خواهد داشت که برای او تمام پیش‌بینی‌ها درست از آب درآمده است.
با ادامه‌ی این روش با گروه‌های متفاوتی از 128 مشتری و هر هفته با گروه تازه‌ای شروع به کار می‌کند، این شرکت قادر خواهد بود پاسخ‌های مثبت زیادی از مشتری‌هایی که برای او سود خوبی خواهند داشت، دریافت کند.
 
منبع: کتاب آمار و احتمال مدرسان شریف